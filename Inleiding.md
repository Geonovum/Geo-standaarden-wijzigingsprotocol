## Inleiding


### Introductie


In Nederland ontwikkelt en beheert Geonovum de basisset geo-standaarden. Mensen die in de praktijk gebruik maken van deze standaarden hebben vragen over de toepassing ervan, willen weten welke ontwikkelingen er spelen en hebben mogelijk suggesties voor aanpassingen van deze standaarden. In het document [beheer geo-standaarden](https://docs.geostandaarden.nl/gbd/def-bd-gsb-20210818/); worden de verschillende beheeraspecten beschreven zoals implementatieondersteuning, wijzigingsproces, governance, etcetera zodat iedere organisatie die de basisset geo-standaarden gebruikt haar weg weet te vinden in de geo-standaarden.

In dit document beschrijven we een onderdeel van het beheer: de manier waarop de wijzigingen van een basis geo-standaard plaatsvinden. Dit wijzigingsprotocol is dan ook alleen van toepassing op de basisset geo-standaarden, voor zover die bij Geonovum in beheer zijn. De basisset bestaat uit:
-	Basismodel geo-informatie (NEN 3610);
-	Geography Markup Language (GML);
-	Nederlandse metadataprofielen voor geografie en services;
-	Nederlandse profielen voor Web Feature Services (WFS) en Web Map Services (WMS).

Dit wijzigingsprotocol is ook van toepassing op elke nieuwe standaard die door Geonovum als basis geo-standaard wordt geclassificeerd, mits Geonovum deze in beheer heeft. Van de bovenstaande set standaarden vind de formele vaststelling en governance van het Basismodel Geo-informatie plaats binnen de NEN-structuren, maar alle daaraan voorafgaande stappen zijn aan Geonovum gedelegeerd. Voor GML geldt dat het OGC de formele beheerder is van de standaard, maar Geonovum beheert hier de toepassingen in de Nederlandse context.

Dit wijzigingsprotocol is niet van toepassing op de domeinstandaarden die Geonovum in beheer heeft. Iedere domeinstandaard in beheer bij Geonovum, zoals de BGT | IMGeo standaarden en de Ruimtelijke Ordening standaarden, heeft een eigen wijzigingsprotocol (dit geldt al voor BGT|IMGeo standaarden en de RO Standaarden) of zou dit moeten hebben. Het wijzigingsprotocol voor de basisset geo-standaarden geldt als het generieke wijzigingsprotocol. Andere wijzigingsprotocollen dienen hiervan te worden afgeleid en hiermee in lijn te zijn.

Wijzigingen in de basisset geo-standaarden worden niet zomaar doorgevoerd. Voor de ene gebruiker van een basis geo-standaard zal de wijziging gering zijn, voor de ander kan het grote gevolgen hebben. Daar houden wij rekening mee. De gebruikersgroepen van de standaarden en andere actoren in het wijzigingsproces zijn vastgelegd, evenals de belangrijkste taken en verantwoordelijkheden en de momenten waarop zij betrokken zijn in dit proces.

### Waarom een wijzigingsprotocol

Een wijzigingsprotocol beschrijft de manier waarop wijzigingen in de basisset geo-standaarden plaatsvinden: het wijzigingsproces. In het protocol zijn basisbegrippen en uitgangspunten uiteengezet voor het wijzigingsproces, bijvoorbeeld wat onder nieuwe en volgende versies verstaan wordt, en wanneer deze verwacht mogen worden.


### Checklist 

Gebaseerd op dit wijzigingsprotocol, is een checklist voor het wijzigen van de basis geo-standaarden opgesteld. Deze checklist moet vaker kunnen wijzigen dan het wijzigingsprotocol. Daarom maakt de checklist geen onderdeel uit van het wijzigingsprotocol, maar is het een separate [bijlage](#overzicht-status-van-wijzigingsverzoeken) bij het wijzigingsprotocol.

### Begrippen


| Begrip | Toelichting | 
|------------|---------|
| **(Basis) geo-standaard** | Standaard uit de set geo-standaarden die is opgenomen op de Pas toe of leg uit-lijst van het Forum Standaardisatie. De basisset geo-standaarden bevat de domeinoverstijgende standaarden die nodig zijn om de Nederlandse geo-informatie infrastructuur goed te laten functioneren.          |
| **Roadmap**  |  Voor alle standaarden die bij Geonovum worden ontwikkeld en in beheer zijn/ komen in de komende jaren       |
| **Standaardenagenda**  | Voor het lopende jaar de standaarden die in het kader van basisprogramma in ontwikkeling en beheer zijn.        |
| **Wijzigingsprotocol**  | Hiermee wordt het geheel van vastgelegde regels en afspraken voor het wijzigen van de geo-standaard vastgelegd.        |
| **Wijzigingsproces**  |  Het wijzigingsproces is de daadwerkelijke wijziging van de geo-standaard op een bepaald moment. Het volledige wijzigingsproces doorloopt de fasen van het wijzigingsprotocol met een datum van inwerkingtreding van de nieuwe geo-standaard.        |
| **Wijzigingsverzoek**  | Een wijzigingsverzoek is door een actor ingediend bij Geonovum, de beheerder van de geo-standaard; de geo-standaard moet op een bepaald punt met deze reden worden aangepast of aangevuld of niet. Een wijzigingsverzoek dat niet wordt ingewilligd, wordt beargumenteerd afgewezen. Een ingediende wens of gevonden fout voor de geo-standaard noemen we een wijzigingsverzoek. Iedere geo-standaard heeft [een lijst met wijzigingsverzoeken](https://geonovum.github.io/Geo-standaarden-beheerplan/#helpdesk) inzichtelijk.         |
| **Wijzigingsvoorstel** | In het wijzigingsproces worden de wijzigingsverzoeken die daarin worden meegenomen gebundeld tot één wijzigingsvoorstel.        |
